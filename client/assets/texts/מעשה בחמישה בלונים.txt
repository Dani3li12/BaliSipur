אמא של רותי הביאה מתנה:
שמחה וששון –
לכל ילד בלון.
לרותי – בלון כחול
לרון – בלון צהוב
לסיגלית – בלון סגול
לאורי – בלון ירוק
לאלון – בלון אדום
כל הילדים – וכל הבלונים יצאו לטיול.
אורי שמח. רץ וקפץ – וזרק את הבלון הירוק למעלה
– למעלה:
זרק ותפס…. זרק ותפס…
נפל הבלון הירוק על שיח ורדים ——– נדקר.
ופתאום…בום! טר—ך!
מה קרה?
הבלון התפוצץ… הבלון נקרע.
אנא – אורי – אל תצטער!
נביא לך בלון אחר.
פגשו הילדים את אבא של רון.
שמח רון ואמר: אבא – נפח את הבלון הצהוב!
שיהיה גדול – כמו הראש שלך!
גדול – גדול כמו… כמו… השמש!!
אבא ניפח את הבלון…
ניפח… וניפח….
ופתאום….. בום! טרך!
מה קרה?
הבלון התפוצץ…. הבלון נקרע.
אל תצטער רוני-רון!
זה סופו של כל בלון.
פגשו הילדים את מיצי –
חתולתה של סיגלית.
התכופפה סיגלית, רצתה ללטף את מיצי…
חטפה מיצי את הבלון הסגול של סיגלית – –
גלגלה – ותפסה….. גלגלה – ותפסה……
סרטה את הבלון בציפורניה.
ופתאום… בום! טרך!
מה קרה?
הבלון התפוצץ… הבלון נקרע.
אל תצטערי סיגלית!
כך קרה גם לרון. זה סופו של כל בלון.
הבלון הסגול התפוצץ.
הבלון הצהוב התפוצץ…
וגם הבלון הירוק.
נשארו רק שני בלונים:
בלון כחול לרותי,
בלון אדום לאלון.
פחדה רותי שגם הבלון שלה יתפוצץ…
חיבקה רותי את הבלון הכחול כמו שמחבקים
בובה….
כמו שמחבקים את אימא….
ופתאום…. בום! טרך!
מה קרה?
הבלון התפוצץ. הבלון נקרע.
אל תצטערי רותי!
כך קרה גם לרון – זה סופו של כל בלון.
נשאר רק בלון אחד: בלון אדום – הבלון של אלון.
פתאום….. נשבה רוח חזקה – – – חטפה את הבלון
האדום,
העיפה אותו למעלה – למעלה – עד העננים.
אלון נפנף בידיו וקרא:
שלום! שלום!
בלון אדום!
עמדו הילדים,
נפנפו בידים –
וקראו בקול אל השמים:
שלום! שלום!
בלון אדום!