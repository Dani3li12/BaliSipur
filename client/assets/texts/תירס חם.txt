מי לא מכיר את אופיר?
אופיר אוהב לנגן ולשיר וביום קיץ חם – אוהב גם תירס חם.
יום אחד יצא אופיר לטייל .
ביד אחת – קופסה, ביד שניה – מקל,
איזה כיף! במקל לתופף!
זה כביר !  לתופף ולשיר:

"תירס חם ! בים בם בם!

בים בם בם!  תירס חם!"

שמעה את השירה לירון,
באה על תלת אופן עם פעמון.
נסעה לירון בעקבות אופיר
וגם היא שרה את השיר: 

"תירס חם ! בים בם בם!

בים בם בם!  תירס חם

שמעה גם יהב שיר, תוף ופעמון
צעדה גם היא – ובזרועה דובון.
יהב עם דובון,  לירון עם פעמון, מתופף אופיר – שלושתם שרים את השיר:

"תירס חם ! בים בם בם!

בים בם בם!  תירס חם!

שמע גם צור, פורץ לחצר ובחצוצרה מחצצר.
צור רץ אחרי יהב והדובון,
אחרי לירון והפעמון,
אחרי אופיר -וכולם יחד שרים את השיר:

"תירס חם ! בים בם בם!

בים בם בם!  תירס חם!"

גם אלית מופיעה עם כף וסיר
גם היא מצטרפת לתיפוף ולשיר:

"תירס חם ! בים בם בם!

בים בם בם!  תירס חם!"

פתאום באה שחף – עם עגלת בובות,- בעגלה עשרה תינוקות.
איזה כיף! אופיר מתופף, לירון מצלצלת בפעמון,
יהב שרה ושר הדובון, צור מחצצר –
אלית מתופפת שחף שרה וצוהלת  !
במצעד, בתזמורת ושיר, הגיעו לבית של אופיר.

"תירס חם ! בים בם בם!

בים בם בם!  תירס חם!"

אך מה קרה פה? מה? מה? מה? מה?
מסביב לבית שקט ודממה. אמא איננה, אבא נרדם,
אין תירס קר – ואין תירס חם.
מפסיקים כולם לשיר, וצועקים על אופיר:
"איזה פיכסה! אוי! ואוף!, אתה אופיר – אתה חצוף!
מה זה פה? האם שכחת?!, איפה התירס שהבטחת?!"
"לא הבטחתי" – אומר אופיר"אני אוהב כך סתם לשיר ..ואם גם אין תירס בסיר?"  שקט… עצובים כולם."הרי רצינו תירס חם"
ואז.. אמרה שחף:
"די להצטער! נחפש תירס חם במקום אחר.
בואו נסתובב! יש לי רעיון! לסבא שלי יש תירס חם – המון!"
צועדים כולם בשביל, לקראת ריח התבשיל:
שחף בראש עם עגלת בובות, בעגלה עשרה תינוקות.
אלית מתופפת חזק ומהר, צור מחצצר ומחצצר.
יהב שרה – שר הדובון, לירון מצלצלת בפעמון.
ואופיר? – מתופף ושר. אופיר מאושר:
אופיר אוהב לשיר, וביום קיץ חם, אוהב גם תירס חם.

סבא בבית ושמע את השיר,
ושם על הדשא תירס מלוא הסיר.
לכל אחד צלחת עם תירס מתוק,
כל קלח עטוף בעלה ירוק.
ריח ניחוח מרחף באוויר –
אך אין נוגעים בתירס… ממשיכים לשיר:

"תירס חם ! בים בם בם!

בים בם בם!  תירס חם!"

עד מתי ימשיכו כך לזמר? עד ש… עד ש… התירס יתקרר,
הראשון טועם אופיר, ומזמין בזה השיר:
"בים בם בם!, תירס חם!, תירס חם!, מ צ ו י י ן!"
אלית ושחף – צור ויהב – אופיר וגם לירון
אוכלים תירס – ב ת א ב ו ן!